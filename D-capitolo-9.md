”Ha funzionato!!!" Ti sei alzata di colpo, siedi nel letto con gli occhi strabuzzati, Parky e Chris sfoggiano un sorriso a trentadue denti. Vi ci era voluta una settimana di preparazione per flasharti: almeno due giorni, li avete persi solo in discussioni,all'inizio Parky si rifiutava di usarti come cavia. Tu però hai sempre avuto la testa dura, e Parky è sempre stato suscettibile a un bel sorriso. Eri onestamente convinta che fosse la cosa giusta, la conversazione in cui Parky aveva scoperto tutte le carte ti aveva definitivamente convinto: non sapeva dare una spiegazione tecnica, certe cose sono coperte dal segreto militare, però sapeva dire di per certo che la fine dei sogni era cominciata con la vittoria delle Corp. Certo il processo era stato lungo, già da anni i nativi digitali avevano perso la capacità di sognare. Avevano smesso di manipolare la tecnologia, cadendo in una sorta di assuefazione inerte. "Probabilmente, le Corp avevano capito che sognare è la più naturale dimostrazione che creare altri mondi è possibile... " Ti ricordi perfettamente questa frase, è stato proprio quando Parky l'ha pronunciata che hai fatto la tua scelta. Poi avete discusso, e alla fine ha accettato di usarti come cavia: avete studiato per diversi giorni come riprodurre una potenza elettrica tale a quella del fulmine che aveva colpito Chris, avete preparato tutto e poi tu ti sei messa al MAME, hai sentito la scossa in ogni angolo del corpo. Quando sei andata a dormire, Chris e Parky hanno fatto i turni per controllare che stessi bene, e ora che ti sei svegliata stai visibilmente molto bene, sei contentissima! "Ha funzionato!" in mezzo secondo sei piroettata fuori dal letto: "Ho fame, è ora di colazione!" Ti alzi e andate tutti a mangiare, avete bisogno di energie: l'avventura comincia ora.

