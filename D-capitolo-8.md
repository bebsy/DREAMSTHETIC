Sei in ascensore, al fianco di due amici. Non ricordi esattamente dov'eravate prima, ma sai benissimo dove stai andando: devi tenere una conferenza nell'università di Bologna, ti hanno invitato a parlare di cibernetica. Quando l'ascensore si ferma, esci, e ti trovi davanti alla portineria, l'atrio è grande e lo attraversi per andare a salutare quei due signori così gentili che sembra ti conoscano da una vita. Però, i portinai che ricordavi tu, erano altri. Sul banco, hanno appoggiati i tuoi disegni di quando eri piccola, e questo ti sembra estremamente naturale anche se ormai sei cresciuta parecchio, hai superato da un pezzo i vent'anni. Ce n'è uno in cui hai scritto a lettere maiuscole il nome di tuo nonno, come per falsificarne maldestramente la firma. Vi salutate ed esci. Sei in mezzo a un parcogiochi che sembra il cortile di una scuola elementare, passi a fianco agli scivoli, al tuo fianco ora c'è una sola persona. Parlate animatamente mentre vi dirigete all'università. Il tuo accompagnatore cambia continuamente: prende in continuazione le sembianze e l'identità di tuoi amici, in particolare quelli che possono aiutarti a preparare l'intervento per l'incontro. Sei estremamente in ritardo, come al solito, e non hai preparato nulla: andrai lì, e improvviserai. Come al solito. Senza neppure prendere un'auto, raggiungi la tua meta, ma sei comunque in ritardo esattamente di un'ora: sono le 11 spaccate, e l'incontro cominciava alle 10. Ti chiedi se hanno già iniziato, e in quel caso cos'hanno detto e cosa dirai tu entrando imbarazzata. Vedi sulle scale il ragazzo che ti ha invitato,  speri che ti aiuti a non fare brutte figure. Appena si avvicina, però, cambia improvvisamente  e non è più lui quando ti passa a fianco! Lo maledici in cuor tuo ma non te la prendi: è notoriamente sociopatico e ormai ti sei abituata. Mentre raggiungi trafelata l'aula ti suona il telefono: messaggio. E' lui, anzi, per la verità è lui con tutte le altre persone che hanno organizzato l'incontro e ti hanno inserito in una chat di gruppo usando un softwarino che cripta i messaggi: ti stanno dando dritte su come procede il dibattito. Entri, ti dirigi in prima fila, sulla sinistra, dove sono seduti altri amici e inizi a parlare con loro.

