Stai cercando senza riuscirci di rimettere in ordine le informazioni che hai accumulato in quella strana insolita... Il movimento, le Corp, la chiusura delle connessioni... sei distratta, e non riesci a concentrarti: ti torna in mente in continuazione Parky, quella frase in cui con non curanza ha affermato che seppure abbiamo tutto non siamo felici... Soprattutto pensi all'ultima cosa che ha detto: secondo lui Chris ha fatto un sogno. I tuoi appunti, sparsi sui quattro monitor, ti stanno davanti, hanno un filo logico, sei brava a scrivere e in poco tempo hai assemblato tutto, ma non sei soddisfatta... E' come se mancasse qualcosa, eppure la tua ricerca non avrebbe potuto prendere una piega migliore: una fonte diretta, che ti racconta informazioni introvabili! ...Manca qualcosa... ti ripeti in continuazione. La tua curiosità vince sul senso deldovere "Salva!" dici ad alta voce, poi con un gesto muovi la mano avanti e indietro, ripulendo i monitor di ogni parola. "Ricerca sui sogni!" ordini al tuo OS, e in una frazione di secondo ti trovi a spulciare ogni tipo di documento che ci sia in rete riguardo al sogno. Sei completamente immersa nelle letture, scorri con gli occhi testi e video lezioni, la mitologia ti ha sempre affascinato perchè è quasi impossibile determinare se hai davanti informazioni vere o semplici cialtronerie del resto senza metadati di validazione, tutta l'informazione prodotta dall'anno 0 all'anno 41 dopo Internet è praticamente un buco nero di spazzatura. ...sto perdendo tempo, dovrei concentrarmi sulla tesi e guarda cosa mi ritrovo a leggere... Però, non puoi fare niente per impedirti di continuare a vagare da un link all'altro. L'unica cosa sicura, è che tutte le fonti risalgono ad almeno cent'anni fa. PING! Sui tuoi monitor compare un messaggio: Chris! ...Ma che diavolo vuole quel ragazzino! Il messaggio è essenziale "Possiamo vederci stasera?" Chris non ti pare uno da inviti romantici, e tu sai benissimo che ormai vuoi sapere cosa gli è capitato ieri: decidi di accettare. Ad alta voce pronunci "Si!" e poi "Invia!" Il fatto che chiunque può spulciare i registri di un luogo e trovarci i contatti di chi lo ha attraversato, ogni tanto, ti innervosisce  ma ormai hai dato appuntamento a quello pseudosconosciuto asociale.  Passi il resto della tue sei ore di connessione a girovagare e indagare su questa storia dei sogni. Poi ti vesti, esci di casa, e lo raggiungi. Quando te lo trovi davanti resti a bocca aperta: non hai di fronte quel goffo ragazzino che hai conosciuto ieri sera... se non lo avessi visto prima diresti che è decisamente attraente. Ti parla sicuro di sè, appare più grande di quello che avresti detto. Va dritto al punto: "Sono sicuro che mi è successo qualcosa questa notte. Forse è stata la scossa, so che sembra assurdo, ma non ti sembra una coincidenza troppo strana? Io vengo colpito da un fulmine, ammetto che è incredibile, ma perché allora tutti i device nella casa si sono rebootati? Segnavano tutti il 1 gennaio 1970, l'avete visto anche voi. Qualcosa non ha funzionato  su quei vecchi aggeggi che mio nonno conserva da decenni. Questa notte ho avuto quella specie di allucinazione, non saprei come altro chiamarla, e in più oggi a lezione ero completamente un'altra persona: di solito me ne sto zitto, spero che il professore non mi rivolga la parola, a malapena mi ricordo di registrare i tele appunti. Invece oggi facevo domande, mi sentivo interessato a tutto... ho ricevuto parecchi complimenti, mi hanno chiesto come mai me ne ero stato in silenzio per tutti questi mesi se avevo osservazioni cosi acute da porre all'attenzione della classe... Non ci capisco più niente! Per non parlare del fatto che non ho mai avuto il coraggio di invitare una ragazza a uscire... certo con te è diverso, stai facendo una ricerca con mio nonno e le mie intenzioni non erano galanti eppure ti posso giurare che fino a ieri sera non avrei mai pensato di poter scrivere un messaggio simile nemmeno a una mia compagna di classe!" Ha catturato tutta la tua attenzione, e decidi di raccontargli l'ipotesi di Parky: inutile dire che anche lui, come te, ne rimane sbalordito! Dopo un'intensa chiacchierata in cui tu gli sottoponi tutte le informazioni che hai raccolto in quelle poche ore sui sogni, finite a parlare del più e del meno, come se vi conosceste da una vita. Poi, il suono del CinTa, il Centro Informazioni Targettizzate, rieccheggia per tutto il circondario, per avvisare tutti che è l'ora delle notizie: MyNews, un drone con le sembianze di un passerotto decisamente fuori taglia, compare alle vostre spalle, stagliandosi in mezzo al cielo. Entrambi vi abbassate gli occhiali, alzate la testa e cominciate a leggere le vostre notizie personalizzate che sembrano essere scacazzate dal drone. Una volta finito quel rapido flusso di informazioni inutili, vi levate gli occhiali,  e vi rendete conto che si è fatto tardi. 

Devi tornare alla tua tesi, e lui rientrare prima che il nonno lo dia per disperso: ovviamente, non sa nulla dell'incontro... già il fatto di averlo visto uscire dalla cantina l'ha insospettito. Vi salutate e tu non sai perchè ma sei certa che, varcando la porta di casa Chris tornerà, di fronte a Parky, il ragazzino impacciato che ieri era corso da voi strillando in preda al panico.

