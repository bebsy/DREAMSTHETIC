E' andata proprio così. Per non destare sospetti, appena il piano è stato pronto, avete chiuso la Dreamsthetic, paventando un fallimento. Nessuno si è fatto troppe domande, i prezzi da voi erano così stracciati da essere una giustificazione sufficiente al fallimento, e poi tutti coloro che non erano stati flashati vedevano voialtri come dei pazzi fuori di senno, che avevano perso la ragione dentro qualche cavo o forse a causa di una connessione sbagliata... poco importa, la Dreamsthetic è considerata all'unanimità un esperimento fallito e a nessuno interessa indagare. Voi dal canto vostro avete progettato tutto nei minimi dettagli: un accurato algoritmo di selezione vi aiuta a individuare alla svelta quelli che avrebbero partecipato senza dubbi alla vostra impresa, e cosi avete messo insieme quasi duecento persone di cui ognuno sapeva precisamente il suo ruolo. Un livello di competenze specializzate altissimo vi ha permesso una progettazione tecnica perfetta. Cosi vi siete lasciati, ognuno ai posti di combattimento, fino al segnale: aspetterete il primo grande temporale per agire, per flashare tutti in un sol colpo. E liberarli. Aspetterete le condizioni atmosferiche adatte per provocare un enorme corto circuito, un black out doloso a fin di bene. Nel frattempo ognuno di voi lavorerà per manomettere in maniera invisibile gli impianti elettrici della città, dalle fondamenta alle antenne più sperdute. Al segnale basterà sollevare una leva e al primo fulmine chiunque sarà connesso a unapparecchio elettronico verrà colpito da una scarica sufficiente. Tutto è pronto. E ora finalmente il temporale è arrivato. Il segnale viene inviato. La leva su. E poi...
